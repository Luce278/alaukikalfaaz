---
{"dg-publish":true,"permalink":"/hindi-poetry/poets/ramdhari-singh-dinkar/neel-kusum/07-sanskaar/"}
---

**कल कहा एक साथी ने, तुम बर्बाद हुए,**
**ऐसे भी अपना भरम गँवाया जाता है?**
**जिस दर्पण में गोपन-मन की छाया पड़ती,**
**वह भी सब के सामने दिखाया जाता है?**

**क्यों दुनिया तुमको पढ़े फकत उस शीशे में,**
**जिसका परदा सबके सम्मुख तुम खोल रहे?**
**’इसके पीछे भी एक और दर्पण होगा,’**
**कानाफूसी यह सुनो, लोग क्या बोल रहे?**

**तुम नहीं जानते बन्धु! चाहते हैं ये क्या,**
**इनके अपने विश्वास युगों से आते हैं,**
**है पास कसौटी, एक सड़ी सदियोंवाली,**
**क्या करें? उसी के ऊपर हमें चढ़ाते हैं।**

**सदियों का वह विश्वास, कभी मत क्षमा करो,**
**जो हृदय-कुंज में बैठ तुम्हीं को छलता है,**
**वह एक कसौटी, लीक पुरानी है जिस पर,**
**मारो उसको जो डंक मारते चलता है।**

**जब डंकों के बदले न डंक हम दे सकते,**
**इनके अपने विश्वास मूक हो जाते हैं,**
**काटता, असल में, प्रेत इन्हें अपने मन का,**
**मेरी निर्विषता से नाहक घबराते हैं।**